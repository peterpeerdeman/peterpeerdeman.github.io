---
layout: post
title: "Hoe het gebruik van buzzwords technologie ontkracht"
description: ""
category: opinions
tags: []
---

Het idee van een buzzword is dat een nieuwe technologie met veel potentie door de media wordt gehyped. Heel fijn voor de bekendheid van de technologie. Het marketingeffect werkt echter zo goed dat echt iedereen ermee aan de haal gaat. Leveranciers gebruiken de technologie zelf amper, maar gebruiken juist de aandacht voor een product of dienst die eraan verwant is. Mijns inziens wordt er zo afbreuk gedaan aan de toepasbaarheid van de nieuwe technologie en word je als bedrijf bijna gedwongen om ook met de hype mee te doen. Want als je niet meedoet, val je ook niet op. Daarnaast wekt het ook bij de afnemende kant een soort technologie-FOMO (Fear of Missing Out) op. Je wilt natuurlijk de boot niet missen, maar je kan je ook afvragen wat dan wel het logische pad naar de technologie is.

### “First things first”

Mijn ervaring is dat de markt dan op zoek gaat naar AI, virtual reality, big data of een andere nieuwe technologie met het idee: “Hier moet ik iets mee”. Misschien ben jij dit wel? Als we de kans krijgen om met jou of een bedrijf in gesprek te gaan, komen we er vaak samen achter dat je misschien helemaal nog niet klaar bent voor die nieuwste technologie. Misschien zou je eerst eens een start kunnen maken met de technologieën van 10 jaar geleden. Technologieën die nog steeds even relevant zijn als toen. Wij haken hier als software bedrijf natuurlijk op in. Wil je meedoen met de hype, kom dan maar naar ons toe. Wij zorgen er dan samen voor dat de verwachtingen goed worden afgestemd op wat mogelijk is.

### Technologische tegenvallers

Dat is dan soms best een tegenvaller. Iemand komt met een te geromantiseerd digitaal beeld bij ons binnen: “Machine learning gaat al onze uitdagingen oplossen”. En terecht, want dat is ook de manier hoe het in de media en marketing door iedereen wordt verkocht. Alleen de nu voor softwarewereld beschikbare AI technologie is bijvoorbeeld enorm specifiek. Het kan ons nu helpen om op basis van data hele simpele ja/nee-keuzes te voorspellen. Door marketing wordt AI vaker geschetst als een programma dat hetzelfde denkt als een mens. Zover zijn we nog lang niet, terwijl dit beeld er wel voor zorgt dat de verwachtingen enorm zijn en de bijbehorende teleurstelling minstens net zo groot.

### Eerlijkheid duurt het langst

Als we dit probleem willen oplossen, zullen we als branche eerlijker moeten zijn over de mogelijkheden en onmogelijkheden van de huidige beschikbare technologieën. We moeten onze klanten helpen de toekomst te begrijpen en samen toepassingen verzinnen die het gebruik van de nieuwe technologie legitimeren. De promise en mogelijkheden van AI horen op elke productroadmap te staan, maar de randvoorwaarden die hiervoor moeten worden getroffen, zijn minstens zo belangrijk. Vroeg of laat moet die data voor het AI algoritme toch ergens vandaan komen. Herken jij deze bevindingen? En hoe ga jij daarmee om? Laat het me weten via peter@lifely.nl.
