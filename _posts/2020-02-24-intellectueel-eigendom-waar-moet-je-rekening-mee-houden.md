---
layout: post
title: "Intellectueel eigendom, waar moet je rekening mee houden?"
category: opinions
tags: [intellectual property]
---

Het is zover: je bent als bedrijf klaar voor een digitale transformatie. Je zoekt een expert op dit gebied en gaat in gesprek met verschillende partijen. De eerste koffie’s en kennismakingsgesprekken zitten erop en de term: ‘intellectueel eigendom’ blijft door je hoofd spoken. Wat is het? Welke varianten zijn er? Waar moet je op letten? En waar doe jezelf en de tegenpartij goed aan?

### Intellectueel eigendom

Als je aan intellectueel eigendom denkt, denk je als snel aan muziek, kunst en patenten. Dat kan kloppen. Intellectueel eigendom is het recht dat automatisch verleent wordt op alles wat door iemand gemaakt is. Iets wat erg toepasselijk is bij muziek en kunst, maar tegenwoordig ook relevant is bij het schrijven van code en het maken van digitale producten. Best handig, want wij maken dingen dus zijn wij er altijd van verzekerd dat wát we maken ook ons eigendom is. Nu komt de catch: wát we maken is speciaal voor onze klanten en dat maakt intellectueel eigendom direct ingewikkeld. Intellectueel eigendom is daarom een belangrijk begrip bij het vinden van een partij die je gaat helpen met jouw digitale transformatie.

### Varianten 

Als je met verschillende ontwikkelpartijen in gesprek bent, is het slim om de voor- en nadelen van het de mogelijkheden aan te halen. Je zal dan snel te horen krijgen hoe partijen hiermee werken. Over het algemeen zijn er twee extreme varianten van overeenkomsten waarmee gewerkt wordt. Wijzelf vinden deze varianten niet zo passend bij wat we doen en daarom kiezen we bij Lifely voor een middenweg, maar eerst kijken we naar de twee bekendste varianten.

#### Variant een: volledig overdragen
Een overeenkomst waarbij een ontwikkelpartij de volledige eigendomsrechten overdraagt aan jou, de klant. Dus alles wat er gemaakt wordt is en zal altijd van jou blijven.

#### Variant twee: een licentie afnemen
Een overeenkomst waarbij de ontwikkelpartij het volledige eigendom behoudt en jou een licentie geeft voor beperkt gebruik. Je bent dan als klant afhankelijk van de overeenkomst om het product te gebruiken.

### Waarom ze niet passend zijn

Bij variant één geeft de ontwikkelpartij het volledige eigenaarschap van de code over aan jou. Dat betekent dat de broncode die voor jou geschreven is ook nooit opnieuw gebruikt mag worden. Doet een ontwikkelpartij dit wel, dan zou je, in theorie, als klant de partij kunnen aanklagen voor auteursrechtschending. Dat klinkt als klant natuurlijk heel veilig, maar er zitten niet alleen maar voordelen aan: Heb je voor je digitale transformatie een applicatie nodig met bijvoorbeeld een standaard inlogscherm en een optie voor ‘forget password’? Dan moet de ontwikkelpartij de gehele code opnieuw voor je schrijven. Partijen zijn al jaren bezig geweest om de allerbeste en veiligste schermen en datamodellen voor het inlogscherm en de ‘forget password’ te schrijven. Als ze het volledige eigendom overtekenen mogen ze ook deze uitgewerkte voorbeelden nooit hergebruiken of kopiëren van eerdere projecten. Dat kan onnodig veel geld en tijd kosten.

Door met variant twee. Deze werkt voor beide partijen beter, mits de ontwikkelpartij gezond is en blijft. Je krijgt in deze variant als klant namelijk een licentie voor beperkt gebruik. Stel: de ontwikkelpartij gaat failliet, dan kan je als klant niets meer. Zij beschikken over de code en het is dan de vraag of de code wel overgedragen mag worden aan een nieuwe partij. Dit geldt ook als je niet tevreden bent met de partij en wil overstappen naar een andere partij.

### Onze middenweg

We willen bij Lifely zo duurzaam mogelijk werken. Daarom kijken we naar ieders belang en hebben we een [goede middenweg](https://lifely.nl/voorbeeld-overeenkomst-intellectueel-eigendom/) gevonden. Wij houden het eigendom van de code, en als klant krijg je een onbeperkte, onherroepelijk volledige licentie die ook bij faillissement in stand blijft. Je mag met de code precies dezelfde dingen doen alsof je de eigenaar was: kopiëren, vermenigvuldigen, aan een derde partij geven of bijvoorbeeld zelfs open sourcen. 

Het enige verschil is dat je niet mag zeggen dat je eigenaar bent, en je dus ook niet kan beroepen op auteursrechtenschending. Als ontwikkelpartij zorgen wij er daarbij dat er goed gekeken wordt naar een concurrentiebeding, zodat jij je als klant veilig voelt. Het is natuurlijk niet de bedoeling dat we hetgeen dat we voor jou maken ook voor een concurrent in dezelfde bedrijfscategorie gaan maken. 

Uiteindelijk zorgt deze middenweg variant voor tijdwinst, geldbesparing en het meest belangrijk: dat je als klant onafhankelijk blijft. Ben je niet tevreden? Dan kan je overstappen naar een andere partij, de gehele code meenemen en ermee doen wat je wilt. Jij je vrijheid en wij onze nachtrust. Ik ben heel benieuwd hoe jij denkt over intellectueel eigendom en wil graag weten wat je van onze variant vindt, bekijk hem hier! Kom in contact of maak een afspraak via peter@lifely.nl.
